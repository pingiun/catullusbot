Gallus habet fratres, quorumst lepidissima coniunx
alterius, lepidus filius alterius.
Gallus homost bellus : nam dulces iungit amores,
cum puero ut bello bella puella cubet.
Gallus homost stultus nec se videt esse maritum,
qui patruus patrui monstret adulterium.
sed nunc id doleo, quod purae pura puellae
savia comminxit spurca saliva tua.
verum id non impune feres; nam te omnia saecla
noscent, et qui sis fama loquetur anus.
