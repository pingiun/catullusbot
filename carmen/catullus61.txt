Collis o Heliconii
cultor, Uraniae genus,
qui rapis teneram ad virum
virginem, o Hymenaee Hymen,
o Hymen Hymenaee,
cinge tempora floribus
suave olentis amaraci,
flammeum cape, laetus huc
huc veni niveo gerens
luteum pede soccum,
excitusque hilari die,
nuptialia concinens
voce carmina tinnula,
pelle humum pedibus, manu
pineam quate taedam.
Namque Iunia Manlio
qualis Idalium colens
venit ad Phrygium Venus
iudicem, bona cum bona
nubet alite virgo,
floridis velut enitens
myrtus Asia ramulis,
quos Hamadryades deae
ludicrum sibi roscido
nutriunt umore.
Quare age huc aditum ferens
perge linquere Thespiae
rupis Aonios specus,
nympha quos super irrigat
frigerans Aganippe,
ac domum dominam voca
coniugis cupidam novi,
mentem amore revinciens,
ut tenax edera huc et huc
arborem implicat errans.
Vosque item simul, integrae
virgines, quibus advenit
par dies, agite in modum
dicite "o Hymenaee Hymen,
o Hymen Hymenaee",
ut lubentius, audiens
se citarier ad suum
munus, huc aditum ferat
dux bonae Veneris, boni
coniugator amoris.
Quis deus magis est ama-
tis petendus amantibus?
Quem colent homines magis
caelitum? O Hymenaee Hymen,
o Hymen Hymenaee.
Te suis tremulus parens
invocat, tibi virgines
zonula soluunt sinus,
te timens cupida novus
captat aure maritus.
Tu fero iuveni in manus
floridam ipse puellulam
dedis a gremio suae
matris, o Hymenaee Hymen,
o Hymen Hymenaee.
Nil potest sine te Venus,
fama quod bona comprobet,
commodi capere: at potest
te volente. Quis huic deo
compararier ausit?
Nulla quit sine te domus
liberos dare, nec parens
stirpe nitier: at potest
te volente. Quis huic deo
compararier ausit?
Quae tuis careat sacris,
non queat dare praesides
terra finibus: at queat
te volente. Quis huic deo
compararier ausit?
Claustra pandite ianuae,
virgo adest. Viden ut faces
splendidas quatiunt comas?
. . . . . . . . . . . . . . .
tardet ingenuus pudor:
. . . . . . . . . . . . . . .
quem tamen magis audiens
flet, quod ire necesse est.
Flere desine. Non tibi, Au-
runculeia, periculum est,
nequa femina pulcrior
clarum ab Oceano diem
viderit venientem.
Talis in vario solet
divitis domini hortulo
stare flos hyacinthinus.
Sed moraris, abit dies:
<prodeas, nova nupta.>
prodeas, nova nupta, si
iam videtur, et audias
nostra verba. Vide ut faces
aureas quatiunt comas:
prodeas, nova nupta.
Non tuus levis in mala
deditus vir adultera
probra turpia persequens
a tuis teneris volet
secubare papillis.
Lenta sed velut adsitas
vitis implicat arbores,
implicabitur in tuum
complexum. Sed abit dies:
prodeas, nova nupta.
O cubile, quod omnibus
. . . . . . . . . . . . . . .
. . . . . . . . . . . . . . .
. . . . . . . . . . . . . . .
candido pede lecti,
quae tuo veniunt ero,
quanta gaudia, quae vaga
nocte, quae medio die
gaudeat! Sed abit dies:
prodeas, nova nupta.
Tollite, o pueri, faces:
flammeum video venire.
Ite, concinite in modum
"io Hymen Hymenaee io,
io Hymen Hymenaee".
Ne diu taceat procax
Fescennina iocatio,
neu nuces pueris peget
desertum domini audiens
concubinus amorem.
Da nuces pueris, iners
concubine: satis diu
lusisti nucibus: lubet
iam servire Talasio.
Concubine, nuces da.
Diceris male te a tuis
unguentate glabris, marite,
abstinere: sed abstine.
Io Hymen Hymenaee io,
io Hymen Hymenaee.
Scimus haec tibi quae licent
sola cognita: sed marito
ista non eadem licent.
Io Hymen Hymenaee io,
io Hymen Hymenaee.
Nupta, tu quoque, quae tuus
vir petet, cave ne neges,
ni petitum aliunde eat.
Io Hymen Hymenaee io,
io Hymen Hymenaee.
En tibi domus ut potens
et beata viri tui,
quae tibi sine serviat,
io Hymen Hymenaee io,
io Hymen Hymenaee,
usque dum tremulum movens
cana tempus anilitas
omnia omnibus annuit.
Io Hymen Hymenaee io,
io Hymen Hymenaee.
Transfer omine cum bono
limen aureolos pedes,
rasilemque subi forem.
Io Hymen Hymenaee io,
io Hymen Hymenaee.
Aspice, intus ut accubans
vir tuus Tyrio in toro
totus immineat tibi.
Io Hymen Hymenaee io,
io Hymen Hymenaee.
Illi non minus ac tibi
pectore *uritur intimo
flamma, sed penite magis.
Io Hymen Hymenaee io,
io Hymen Hymenaee.
Mitte bracchiolum teres,
praetextate, puellulae:
iam cubile adeat viri.
Io Hymen Hymenaee io,
io Hymen Hymenaee.
<Vos> bonae senibus viris
cognitae bene feminae,
collocate puellulam.
Io Hymen Hymenaee io,
io Hymen Hymenaee.
Iam licet venias, marite:
uxor in thalamo tibi est
ore floridulo nitens,
alba parthenice velut
luteumve papaver.
At, marite, (ita me iuvent
caelites) nihilo minus
pulcher es, neque te Venus
neglegit. Sed abit dies:
perge, ne remorare.
Non diu remoratus es,
iam venis. Bona te Venus
iuverit, quoniam palam
quod cupis capis et bonum
non abscondis amorem.
Ille pulveris Africi
siderumque micantium
subducat numerum prius,
qui vostri numerare vult
multa milia ludi.
Ludite ut lubet, et brevi
liberos date. Non decet
tam vetus sine liberis
nomen esse, sed indidem
semper ingenerari.
Torquatus volo parvulus
matris e gremio suae
porrigens teneras manus
dulce rideat ad patrem
semihiante labello.
Sit suo similis patri
Manlio et facile insciis
noscitetur ab omnibus
et pudicitiam suae
matris indicet ore.
Talis illius a bona
matre laus genus approbet,
qualis unica ab optima
matre Telemacho manet
fama Penelopeo.
Claudite ostia, virgines:
lusimus satis. At, boni
coniuges, bene vivite et
munere assiduo valentem
exercete iuventam.
